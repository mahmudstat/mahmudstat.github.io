[
  {
    "objectID": "index.html",
    "href": "index.html",
    "title": "কোয়ান্টাম স্পেস",
    "section": "",
    "text": "ভূমিকা\nএকটি কথা খোলাখুলি বলে রাখি।\nএ বইটার আলোচ্যবিষয় লুপ কোয়ান্টাম গ্র্যাভিটি। মহাকর্ষের কোয়ান্টাম তত্ত্ব তৈরির সমসাময়িক বেশ কিছু প্রচেষ্টার একটি এটি। স্থান, কাল ও ভৌত মহাবিশ্ব সম্পর্কে আমাদের বর্তমান জ্ঞানের একদম শেষ সীমানায় এর অবস্থান। হয়তো আশা করবেন, জ্ঞানের প্রান্তসীমার এ বিজ্ঞান পড়তে উপভোগ্য হবে। কিন্তু ভুল বুঝবেন না। এ ধরনের অন্যসব তত্ত্বের মতোই এর অবস্থা। এর সপক্ষে এখনও কোনো পর্যবেক্ষণ বা পরীক্ষামূলক প্রমাণ পাওয়া যায়নি১।\nতাহলে হয়তো ভাবছেন, আমার কেন মনে হলো আপনারা এ বই পড়তে আগ্রহী হবেন।\nবলছি। নিশ্চয়ই মানবেন, একবিংশ শতকের প্রথম কয়েক দশকে আমরা বড় কিছু অর্থনৈতিক, রাজনৈতিক ও পরিবেশগত চ্যালেঞ্জের মুখে পড়েছি। কোনোটা কারও চেয়ে কম ভয়াবহ নয়। তবে স্থান-কালের প্রকৃতি ও ভৌত বাস্তবতার কাঠামো বোঝার ক্ষেত্রে আমাদের সময়ের সবচেয়ে বড় সমস্যা হলো মহাকর্ষের কোয়ান্টাম তত্ত্ব২। এটি অস্তিত্বের চূড়ান্ত বড় প্রশ্ন নিয়ে কাজ করে। এ সমস্যার সমাধান করতে হলে প্রয়োজন সুগভীর বৈজ্ঞানিক দক্ষতা। এর জন্য প্রয়োজন অন্তর্জ্ঞান ও অনুপ্রেরণার অনন্য মুহূর্ত। প্রয়োজন বুদ্ধিবৃত্তিক সৃজনশীলতা। যা সম্ভবত পদার্থবিদ্যার পুরো ইতিহাসও দেখেনি।\nকারণটা সোজা। বর্তমানে আমাদের হাতে আছে দুটি অসাধারণ সফল তত্ত্ব। প্রথমটি হলো অ্যালবার্ট আইনস্টাইনের আপেক্ষিকতার সার্বিক তত্ত্ব। এটি বক্র স্থান-কালে বস্তুর বড় কাঠামোর আচরণ ব্যাখ্যা করে। বলে, কীভাবে কাজ করে মহাকর্ষ। বস্তু স্থান-কালকে বলে দেয় কীভাবে বাঁকতে হবে। আর বক্র স্থান-কাল বস্তুকে বলে দেয়, কীভাবে চলতে হবে। তথাকথিত বিগ ব্যাং কসমোলজির স্ট্যান্ডার্ড মডলের ভিত্তি এ তত্ত্ব। এ তত্ত্ব ব্যবহার করে মহাবিশ্বের একদম প্রায় ‘শুরুর সময়’ থেকে মহাবিশ্বের ক্রমবিকাশ ব্যাখ্যা করি আমরা। বর্তমান প্রমাণ অনুসারে, ১৩৮০ কোটি বছর আগে শুরু যে সময়ের। যুক্তরাষ্ট্রের লাইগো (ও বর্তমানে ইটালির ভার্গো) পর্যবেক্ষণকেন্দ্রে শনাক্ত হয় মহাকর্ষ তরঙ্গ। যা তত্ত্বটির সাফল্যের মুকুটে আরেকটি পালক।\nআরেকটি তত্ত্বের নাম কোয়ান্টাম গতিবিদ্যা। এ তত্ত্বের কাজ হলো, সবচেয়ে ক্ষুদ্র কাঠামোয় বস্তু ও বিকিরণের বৈশিষ্ট্য ও আচরণ ব্যাখ্যা করা। এটি কাজ করে আণবিক, পারমাণবিক, অতিপারমাণবিক ও অতিনিউক্লীয় স্তরে। কোয়ান্টাম ক্ষেত্র তত্ত্ব রূপে এ তত্ত্বই কণাপদার্থবিদ্যার তথাকথিত স্ট্যান্ডার্ড মডেলের ভিত্তি। কোয়ার্ক ও ইলেকট্রন এবং ফোটনের মতো বলবাহী কণা দিয়ে মহাবিশ্বের দৃশ্যমান সব বস্তুর (নক্ষত্র, গ্রহ ও আমরাসহ) গঠনের ব্যাখ্যা দেয় মডেলটি। এটি বলে দেয়, প্রকৃতির অন্য তিনটি বল কীভাবে কাজ করে। এগুলো হলো তড়িচ্চুম্বকীয় বল, সবল বল ও দুর্বল মিথস্ক্রিয়া। জেনেভার সার্ন গবেষণাগারে হিগস বোসন কণার আবিষ্কার তত্ত্বটির সাম্প্রতিক এক সাফল্য। এমন আরও বহু সাফল্যের দেখা পেয়েছে এ তত্ত্ব।\nদুটি তত্ত্বই অত্যন্ত সফল। মহান এক বুদ্ধিবৃত্তিক অর্জন। কিন্তু দুই তত্ত্বেই কিছু দুর্বলতা। এদের ব্যাখ্যার উর্ধ্বে রয়ে গেছে বহু জিনিস। অনেক গুরুত্বপূর্ণ প্রশ্নের উত্তর পাওয়া বাকি। এদের সফলতা যেন মহাবিশ্বকে পুরোদস্তুর অদ্ভুত না হলেও আরও রহস্যময়য় করে তুলেছে। আমরা যতই জানছি, ততই যেন কম বুঝতে পারছি।\nতত্ত্ব দুটি আবার মৌলিকভাবে একে অপরে বিরোধী। আইজ্যাক নিউটনের চিরায়ত গতিবিদ্যায় বস্তু ও ঘটনার ‘আধার’ হলো পরম স্থান ও কাল। এটা কীভাবে যেন পটভূমিতে বসে আছে। নিউটনের মহাবিশ্ব থেকে সবকিছুকে বের করে নিলেও ফাঁকা আধার পড়ে থাকবে। আইনস্টাইনের মহাবিশ্বে স্থান-কাল পরম নয়, আপেক্ষিক। আর তত্ত্বকে বলা হয় পটভূমি থেকে স্বাধীন। স্থান-কাল গতিশীল। বস্তু ও শক্তির ভৌত মিথস্ক্রিয়ার মাধ্যমে স্থান-কালের উৎপত্তি।\nঅন্যদিকে কোয়ান্টাম গতিবিদ্যা দেখতে ভয়ঙ্কর রকম উদ্ভট হলেও এর পূর্বাভাসগুলো বাস্তব ঘটনার সাথে নিখুঁতভাবে মিলে গেছে। তত্ত্বটার সূত্রায়ন হয়েছে একটু ভিন্নভাবে। বস্তু ও বিকিরণের মৌলিক কণাদের মিথস্ক্রিয়া একেবারে পরম স্থান-কালের আধারের মধ্যে হয় বলে ধরে নেওয়া হয়। যে আধারের ধারণা সার্বিক আপেক্ষিকতা বাতিল করে দিতে চায়। কোয়ান্টাম গতিবিদ্যা পটভূমি-নির্ভর।\nতত্ত্ব দুটি এমনই। আমরা পেয়েছি স্থান-কালের একটি চিরায়ত (নন-কোয়ান্টাম) তত্ত্ব। পটভূমির ওপর এটা নির্ভর করে না। আবার পেয়েছি বস্তু ও বিকিরণের একটি কোয়ান্টাম তত্ত্ব। এটা নির্ভর করে পটভূমির ওপর। আমাদের পদার্থবিদ্যার সবচেয়ে সফল দুই তত্ত্ব স্থান-কালের পরস্পরবিরোধী ধারণা দিয়ে নির্মিত হয়েছে। ভিন্ন ধরনের কাঠামো দিয়ে গড়া এরা। একটি পদার্থবিদ্যার সাথে সাথেই তৈরি (সহ-উৎপন্ন) হয়। আরেকটি পূর্বানুমিত ও পরম।\nদুই তত্ত্ব দেয় দুই বিরোধপূর্ণ ব্যাখ্যা। কিন্তু এখন পর্যন্ত যতটা জানি (ও যতটা প্রমাণ পেয়েছি), আমাদের সবসময় একটাই মহাবিশ্ব ছিল। এটা একটি সমস্যার জন্ম দেয়। কারণ আমরা এটাও জানি, বিগ ব্যাংয়ের মাধ্যমে জন্মের পরবর্তী প্রথম কিছু মুহূর্তে মহাবিশ্বের অস্তিত্ব ছিল কোয়ান্টাম স্কেলে। ফলে এ সময় কোয়ান্টাম গতিবিদ্যার সূত্র রাজত্ব করেছিল। মহাবিশ্বের সূচনা বা প্রাথমিক মুহূর্তগুলোর ব্যাখ্যা আমরা জানি না। ব্যাপারটা হয়ত আপনাকে খুব একটা ভাবাবে না। তবে গত প্রায় একশ বছরের পদার্থবিজ্ঞানের ইতিহাস আমাদেরকে আরও বড় স্বপ্ন দেখতে অনুপ্রাণিত করেছে। আমাদের প্রয়োজন মহাকর্ষের একটি কোয়ান্টাম তত্ত্ব।\nএবার কি আমি আপানদের মনোযোগ আকর্ষণ করতে পেরেছি?\nচীনের দার্শনিক লাউজি বলেছিলেন, হাজার মাইলের ভ্রমণ শুরু হয় একটিমাত্র পদক্ষেপ দিয়ে। প্রথমেই আমাদেরকে একটি বিষয় স্বীকার করে নিতে হবে। আর তা হলো কোয়ান্টাম গতিবিদ্যা ও সার্বিক আপেক্ষিকতাকে জোড়া দিতে হলে দরকার নতুন কাঠামো। স্থান ও কালের নতুন ধরনের ধারণা। যে ধারণা পদার্থবিদ্যার বড় বা ছোট যেকোনো কাঠামোয় কাজ করবে।\nফলে নতুন ধরনের একটি উদ্দেশ্য আমাদের দায়িত্বের অংশ হয়ে গেছে। এখন আমাদেরকে ঠিক করতে হবে, আমরা কোন পথে যাব। আমরা কি কোয়ান্টাম গতিবিদ্যার পূর্বানুমিত পরম স্থান-কালের কাঠামোর দিকে হাঁটব? নাকি সার্বিক আপেক্ষিকতার সহ-উৎপাদিত কাঠামো গ্রহণ করব?\nগত প্রায় চল্লিশ বছর ধরে এ দুই পথের ভাবনা তাত্ত্বিক পদার্থবিদদেরকে বিভক্ত করে গোত্রীয় কলহের দিকে নিয়ে গেছে। মহাকর্ষের কোয়ান্টাম তত্ত্ব তৈরিতে সবগুলো পথের মধ্যে সম্পর্কগুলো তুলে ধরার সাম্প্রতিক এক প্রচেষ্টায় এ বিভেদের বহিঃপ্রকাশ স্পষ্ট দেখা গেছে। দুটি স্বতন্ত্র মৌলিক শাখা হলো লুপ কোয়ান্টাম গ্র্যাভিটি ও স্ট্রিং তত্ত্ব। এ বিভেদ আপেক্ষিকতাবাদী ও কণাপদার্থবিদদের মধ্যে নিছক মতপার্থক্যের ফল নয়৩। বরং দুই দলই হরহামেশা সার্বিক আপেক্ষিকতা ও কোয়ান্টাম ক্ষেত্র থেকে ভাবনা ও কৌশল ধার করেন।\nতবে এটা সত্য, তাত্ত্বিক পদার্থবিজ্ঞানীদের মধ্যে বেশিরভাগই কণাতাত্ত্বিকরা বেশি প্রভাবশালী। আর কণাতাত্ত্বিকরা স্ট্রিং তত্ত্বকে বেশি পছন্দ করেন। গত বিশ বছর ধরে তাঁরা সফলভাবে তত্ত্বটাকে সাধারণ মানুষের কাছে তুলে ধরেছেন। এর ফলে খুব কম পাঠকই জানেন, এমন সম্ভাব্য তত্ত্ব আরেকটিও আছে। উন্মুক্ত আছে একটার বেশি পথ। মহাকর্ষ নিয়ে লেখা সাম্প্রতিক এক জনপ্রিয় বইয়ে লুপ কোয়ান্টাম গ্র্যাভিটির বর্ণনা খুব সংক্ষিপ্ত আকারে এসেছে। তাও সেটা লেখা হয়েছে পাদটীকায়৪। এর পেছনে সব ধরনের কারণই কাজ করছে। এর মধ্যে কয়েকটি আমি আলোচনা করব।\nএ বইটা সে অন্য পথ নিয়ে, যে পথে মানুষ কম হেঁটেছে। এর শুরু সার্বিক আপক্ষিকতা দিয়ে। ধার করে কোয়ান্টাম বর্ণগতিবিদ্যার (quantum chromodynamics) ধারণা । এখান থেকে প্রাপ্ত ফলাফলকে মহাকর্ষের কোয়ান্টাম ক্ষেত্র তত্ত্বে রূপান্তরিত করার পথ খোঁজে। গন্তব্যে গিয়ে আমরা পাই নতুন এক কাঠামো। স্থান যেখানে অবিচ্ছন্ন (continuous) নয়, বরং কোয়ান্টায়িত। বস্তু ও বিকিরণের মতোই এটি খণ্ডায়িত। এ কাঠামো মহাকর্ষীয় বলের লুপগুলোকে পরস্পরের সাথে গেঁথে দেয়। তৈরি হয় স্পিন নেটওয়ার্ক। এ লুপগুলোর আকার-আকৃতির মৌলিক সীমা আছে। এ সীমাই স্থানের ক্ষেত্রফল ও আয়তনের কোয়ান্টা ঠিক করে দেয়। যা পরিমাপ করা হয় প্ল্যাঙ্ক দৈর্ঘ্যের মাধ্যমে। প্ল্যাঙ্ক দৈর্ঘ্য ১.৬ × ১০-৩৩ মিটার। যা প্রোটনের ব্যাসের দশ লক্ষ-কোটি-কোটি ভাগের এক ভাগের সমান।\nভিন্ন ভিন্ন স্পিন নেটওয়ার্ক লুপগুলোকে ভিন্ন ভিন্নভাবে জোড়া দেয়। স্থানের আকার-আকৃতির ভিন্ন ভিন্ন কোয়ান্টা অবস্থাও এভাবে তৈরি হয়। স্পিন নেটওয়ার্কের বিবর্তন (এক আকৃতির সঙ্গে অন্য আকৃতির পরিবর্তনশীল সম্পর্ক) থেকে জন্ম হয় স্পিনফোমের। সুপারপজিশন নামে একটি জিনিসের মধ্যে স্পিনফোমের সংযোজোনের মাধ্যমে উদীয়মান স্থান-কালের ব্যাখ্যা পাওয়া যায়। স্থান-কালের এ কাঠামো কোয়ান্টাম পদার্থবিদ্যার সাথে সহ-উৎপন্ন হয়। (পরিমাপ করার আগ পর্যন্ত একই সময়ে একটি কোয়ান্টাম সিস্টেম বহু অবস্থায় থাকতে পারে। এরই নাম সুপারপজিশন।)\nসংক্ষেপে এটাই লুপ কোয়ান্টাম গ্র্যাভিটি বা এলকিউজি। বর্তমানে (২০১৮ সালে এ বই লেখার সময়) এর বয়স ৩০ বছর। বর্তমানে সারা বিশ্বের ত্রিশটি গবেষণা দল আগ্রহের বস্তু এটি। আপেক্ষিকতা তত্ত্ব থেকে এখানে আসা সহজ ছিল না। পাড়ি দিতে হয়েছে চড়াই-উৎরাই। সামনে অনেক বাধা আছে এখনও। তার ওপর তত্ত্বটির গ্রহণযোগ্যতা পরীক্ষা করার উপায় বের করতে হবে। (পরীক্ষাযোগ্য না হলে কোনো তত্ত্বই বিজ্ঞানের অংশ হয়ে ওঠে না। থেকে যায় দর্শন।) এলকিউজির অন্যতম প্রধান প্রতিষ্ঠাতা কার্লো রোভেলি। তিনি কিছুদিন আগে বলেন, “কোয়ান্টাম গ্র্যাভিটির অবস্থা বিশ বছর আগের চেয়ে অনেক ভাল। প্রতি দুই দিনে একদিন আমি এটা নিয়ে আশাবাদী থাকি।” ৫\nজনপ্রিয় বিজ্ঞানর পাঠকরা হয়তো লি স্মোলিনের কাছে এলকিউজি সম্পর্কে শুনেছেন। তিনি তত্ত্বটির আরেকজন প্রধান স্থপতি। ২০০০ সালে প্রকাশিত হয় তাঁর বই থ্রি রোডস টু কোয়ান্টাম গ্র্যাভিটি। পরবর্তীতে প্রকাশিত হয় আরেকটি বই দ্য ট্রাবল উইথ ফিজিক্স। এখানেও তিনি সংক্ষেপে এলকিউজি নিয়ে আলোচনা করেন। সম্প্রতি প্রকাশিত টাইম রিবর্ন বইয়েও তা করেন। রোভেলির সেভেন ব্রিফ লেসনস অন্য ফিজিক্স নামের বেস্ট-সেলিং বইয়েও এলকিউজির উল্লেখ আছে। সম্প্রতি প্রকাশিত রিয়েলিটি ইজ নট হোয়াট ইট সিমস বইয়েও তিনি এ আলোচনা করেছেন।\nকোয়ান্টাম স্পেস বইটার উদ্দেশ্য হলো মানুষের ধারণায় ভারসাম্য তৈরি করা। আমি আপনাদের দেখাতে চাই, এলকিউজি শুধুই ভাল একটি তত্ত্ব নয়, এটি স্ট্রিং তত্ত্বের প্রকৃত ও বিশ্বাসযোগ্য একটি বিকল্প। কাজটা করতে গিয়ে আমি তত্ত্বটি সম্পর্কে স্মোলিন ও রোভেলি এ পর্যন্ত তাঁদের বইয়ে যা বেলছেন তার চেয়ে একটু বেশি তুলে ধরতে চাই। আমি আপনাদের বলতে চাই, এলকিউজি স্থান, কাল ও মহাবিশ্ব সম্পর্কে কী বলে। পাশাপাশি বলে দিতে চাই কেন ও কীভাবে তা বলে।\nএ বইটি নিয়ে কাজ করতে ও লিখতে গিয়ে আমি স্মোলিন ও রোভেলি দুজনের কাছ থেকেই উল্লেখযোগ্য উৎসাহ, সমর্থন ও জ্ঞানের আলো পেয়ে ধন্য হয়েছি। এ বইটি আসলে তাঁদেরই গল্প। তবে আরও দুটি কথা খোলাখুলি বলে রাখি। বহু তাত্ত্বিকের বহু বছরের প্রচেষ্টার ফসল এলকিউজি। এ প্রচেষ্টাগুলো সম্পর্কে আমি সাধারণ মানুষের বোধগম্য করে যতটা সম্ভব বলে গিয়েছি। কারও অবদানের কথা সঠিকভাবে না উল্লেখ করা হলে বা উপেক্ষা করা হলে আমি আগেই ক্ষমা চেয়ে নিচ্ছি। এই বইটি মূলত তত্ত্বের প্রধান দুই ব্যক্তির কাজ নিয়ে লেখা। ফলে এলকিউজির নামে যত কাজ হয়েছে তার সবকিছুর সারমর্মও এতে পাওয়া যাবে না৬।\nবইটি তিন অংশে বিভক্ত। প্রথম ভাগ দৃশ্যপট তৈরি করে। তরুণ ছাত্র অবস্থায় ও পরবর্তীতে পরিপক্ব তাত্ত্বিক হিসবে স্মোলিন ও রোভেলি আপেক্ষিকতা, কোয়ান্টাম গতিবিদ্যা ও বিগ ব্যাং কসমোলজি সম্পর্কে যা যা জেনেছেন সে সম্পর্কে বলেছি এখানে। এগুলো আগে থেকেই জানলে না পড়েই সামনে এগিয়ে যেতে পারেন (তবে আমি আশা করব, পড়বেন)। দ্বিতীয় অংশে আছে এলকিউজির জন্ম ও বিবর্তনের গল্প। শুরুতেই আছে ১৯৫০-এর দশকের গল্প। যখন আপেক্ষিকতা ও কোয়ান্টাম গতিবিদ্যাকে একত্র করার প্রচেষ্টা চালানো হয়েছিল। এরপর আলোচনা হয়েছে অভয় অস্টকারের নতুন চলক আবিষ্কার। পরে এসেছে অস্টকার, স্মোলিন ও রোভেলির (ও আরও অনেকের) সমন্বিত কাজের গল্প। যে কাজের ফসল হিসেবে ক্ষেত্রফল ও আয়তনের কোয়ান্টা পাওয়া যায়। আর গত শতকের শেষ দিকে পাওয়া যায় স্পিনফোমের রীতিনীতি। তৃতীয় ভাগে যুক্তিসঙ্গত আলোচনা এসেছে সাম্প্রতিক সময় পর্যন্ত। এলকিউজি, কোয়ান্টাম কসমোলজির ইঙ্গিত ও ব্ল্যাকহোলের বৈশিষ্ট্য ব্যবহার করে পরিচিত ভৌত রাশিগুলোর হিসাব-নিকাশের সারমর্ম তুলে ধরা হয়েছে এখানে। এ অংশে আমরা কোয়ান্টাম গতিবিদ্যার ব্যাখ্যা ও সময় (তা নাহলে) বাস্তবতা নিয়েও আলোকপাত করব।\nশেষ আরেকটা বিষয় খোলাখুলি বলি। স্ট্রিং বা এম-তত্ত্বের মতোই এলকিউজি এখনও চলমান একটি কাজ। কাজ শেষ হয়নি। সবগুলো প্রশ্নের উত্তর এখনও পাওয়া যায়নি। স্মোলিন ও রোভেলি অবশ্যই উৎসাহী। প্রভাবিত না হওয়ার চেষ্টা করলেও আমার শব্দচয়নে তাঁদের উৎসাহের প্রতিফলন দেখা যাবে। তবে আবেগে ভেসে যাওয়া যাবে না। অনেক তাত্ত্বিক কাজ করতে করতে মাঝপথে এসে আস্থা হারিয়ে ফেলেছেন। ১৯৯০-এর দশকের সে আশা হারিয়ে গেছে। তাঁরা এখন সতর্কভাবে (ও নিরানন্দ মনে) মূল্যায়ন করেন। কেউ কেউ তো এ শাখায় কাজ করাই পুরোপুরি বাদ দিয়েছেন। মেতেছেন অন্য সমস্যা নিয়ে। আশা করি পাঠক অন্তত কিছুটা হলেও চ্যালঞ্জটার ব্যপকতা উপলব্ধি করবেন। কোয়ান্টাম মহাকর্ষ তত্ত্বের পেছনে ছুটতে হলে অবশ্যই দুঃসাহসী হতে হবে। বইটা শেষ হয় স্মোলিন, রোভেলি ও আমার মধ্যে ত্রিমুখী আলাপের মধ্য দিয়ে। এ আলোচনায় আছে সাম্প্রতিক ইতিহাস ও ভবিষ্যতের গতিপ্রকৃতি।\nঅনেক বড় জুয়া। বিজ্ঞানের কিছু বড় বড় বিপ্লব আমাদের বাস্তবতাকে বুঝতে চাওয়ার পদ্ধতি গড়ে দিয়েছে। স্থান, কাল ও মহাবিশ্ব সম্পর্কে আমূল বদলে গেছে আমাদের চিন্তার ধরন। লি ও কার্লো তাঁদের গল্পগুলো আস্থাভরে আমার কাছে না বললে এ বইটা লেখা হত না। অতএব, তাঁদের অবদান স্বীকার করতে পেরে নিজেকে ধন্য মনে করছি। পাণ্ডুলিপি প্রস্তুত করার সময়ও তাঁরা দেখে দিয়েছেন। সঠিক পথ দেখিয়ে দিয়েছেন। ভুল করলে ঠিক করে দিয়েছেন। এরপরেও বলতে হবে, এ বইয়ে ব্যক্ত মত একান্তই আমার। লি ও কার্লো বইয়ের বেশিরভাগ কথার সাথেই একমত হবেন। তবে সবকিছুই মেনে নেবেন বলে ধরে নেওয়ার সুযোগ নেই।\nলি ও কার্লোর পাশাপাশি আরও অনেক বিজ্ঞানীর প্রতি আমি কৃতজ্ঞ। মূল্যবান সময় খরচ করে তাঁরা পাণ্ডুলিপি পড়ে দিয়েছেন। কিছু ভুলব্যাখ্যা ও ভুল বক্তব্য ঠিক করে দিয়েছেন। নিজেদের কিছু চিন্তাধারা যোগ করেছেন। এসব বিজ্ঞানীর মধ্যে অন্যতম হলেন, পেনসিলভ্যানিয়া স্টেট ইউনিভার্সিটির অভয় অস্টকার; ইউনিভার্সিটি অব ক্যালিফোর্নিয়া, রিভারসাইড-এর জন ব্যাজ, পেনসিলভ্যানিয়া স্টেট ইউনিভার্সিটির মার্টিন বোজোওয়াল্ড, মেক্সিকোর ন্যাশনাল অটোনোমাস ইউনিভার্সিটির আলেহান্দ্রো করিচি, ইউনিভার্সিটি অফ কেপ টাউন-এর জর্জ এলিস, ইউনিভার্সিটি অব মেরিল্যান্ড-এর টেড জ্যাকবসন, ইউনিভার্সিটি অব নটিংহামের কিরিল ক্রাসনভ, লুইজিয়ানা স্টেট ইউনিভার্সিটির জর্জ পুলিন ও কলাম্বিয়া ইউনিভার্সিটির পিটার ওইট।\nমনে রাখতে হবে, এলকিউজি এখনও অনেকটা অসম্পূর্ণ। ফলে তত্ত্বটা তৈরির সাথে নিবিড়ভাবে যুক্ত থেকেও এর অনেকগুলো উন্মুক্ত প্রশ্নের সাথে সবাই একমত নন। বিষয়বস্তুটাই এমন, এর সবকিছু নিয়ে প্রশ্ন তোলা যায়। তাই সঙ্গতিপূর্ণ ও বোধগম্য আলোচনা করতে গিয়ে বিষয়বস্তু নিয়েছি বেছে বেছে। আমি নিশ্চিত, কাজটা সবসময় ঠিকভাবে করতে পারিনি। অবশিষ্ট ভুলগুলোর জন্য দায় আমি হাসিমুখেই নিচ্ছি।\nআমি আরও একবার কৃতজ্ঞতা স্বীকার করছি ল্যাথা মেননের প্রতি। অক্সফোর্ড ইউনিভার্সিটি প্রেসে তিনি আমার সম্পাদক হিসেবে কাজ করেছেন। এছাড়াও জেনি নুগির প্রতি কৃতজ্ঞ আমি। যিনি এ বইটি বের করতে কাজ করেছেন পর্দার অন্তরালে থেকে। এ মানুষগুলোর অবদান ছাড়া বইটার মান আরও খারাপ হত।\nশুরু করি তাহলে?\nজিম ব্যাগট জুলাই, ২০১৮",
    "crumbs": [
      "ভূমিকা"
    ]
  },
  {
    "objectID": "intro.html",
    "href": "intro.html",
    "title": "1  সময় নেই?",
    "section": "",
    "text": "Sample",
    "crumbs": [
      "<span class='chapter-number'>1</span>  <span class='chapter-title'>সময় নেই?</span>"
    ]
  },
  {
    "objectID": "10-no-time-like-present.html",
    "href": "10-no-time-like-present.html",
    "title": "2  আসলেই কি বর্তমানে মতো কোনো সময় নেই?",
    "section": "",
    "text": "১৯৯৫ সালের মে মাসে কার্লো রোভেলি ও লি স্মোলিন নিউক্লিয়ার ফিজিক্স বি জার্নালে একটি গবেষণাপত্র প্রকাশ করেন। এরিয়া ও ভলিউমের বিচ্ছিন্নতা নিয়ে এতে আলোকপাত করেন। এতে তাঁরা বলেন, কোনো ভৌত পৃষ্ঠের ক্ষেত্রফল বা অঞ্চলের আয়তন প্ল্যাংক স্কেলের মতো নিখুঁত কের পরিমাপ করতে পারলে দেখা যাবে, যেকোনো পরিমাপের ফলাফল এখানে প্রদত্ত বিচ্ছিন্ন বর্ণালী মধ্যে পড়বে।\nজেনেভার সার্ন গবেষণাকেন্দ্রে আছে পৃথিবীর সবচেয়ে শক্তিশালী কোলাইডার। উচ্চ-শক্তির কণাদের মধ্যে সংঘর্ষ ঘটানো হয় এখানে। এসব সংঘর্ষ থেকে বস্তুর এক অ্যাটোমিটার (\\(১০^{-১৮}\\) মিটার) আকারের দূরত্বের বৈশিষ্ট্য পরিমাপ করা যায়। কিন্তু প্ল্যাংক স্কেল পর্যন্ত নিখুঁত করে মাপা নিকট ভবিষ্যতেও হয়তো সম্ভব নয়। তবে তাত্ত্বিকদের অর্জন নিয়ে সন্দে‌‌‌হ কোনো অবকাশ নেই। অন্তত ৮০ বছর ধরে সার্বিক আপেক্ষিকতা ও কোয়ান্টাম থিওরি একে অপর থেকে দূরে দূরে থেকেছে। এখন বেশ কজন নিবেদিত তাত্ত্বিকের পরিশ্রমের ফসল হিসেবে মিলনের একটি সম্ভাবনা দেখা যাচ্ছে। মাথায় রাখতে হবে, এটি ছিল এমন এক তত্ত্ব যা স্থান ও কাল সম্পর্কে সব জ্ঞান সার্বিক আপেক্ষিকতা থেকে আরেকটি কাঠামোতে নিয়ে এসেছে। আর সে কাঠামোটা দেখতে কোয়ান্টাম ফিল্ড থিওরির মতো। এখান থেকে পাওয়া গেছে এক গুচ্ছ সমীকরণ। যেগুলো সমাধান করতে গোলমেলে ও দীর্ঘ রিনর্মালাইজেশন প্রক্রিয়ার সাহায্য লাগে না। এছাড়াও দেখা যায়, এর সমাধানগুরৈা স্থানাঙ্কব্যবস্থার ওপর নির্ভর করে না। এটা সত্যি সত্যিই স্থানকালের কোনোরকম পটভূমির ওপর নির্ভর করছে না। এছাড়াও এটা ছিল এমন এক তত্ত্ব, যা নির্মিত হয়েছে স্বীকৃত ও বাস্তবে পরীক্ষিত ও নির্ভরযোগ্য কাঠামোর ভিত্তিিতে। সুপারসিমেট্রি বা গুপ্ত মাত্রার ধারণা নিয়ে এসে ভৌত বাস্তবতার অনুমান করার প্রয়োজন ফুরিয়েছে।\nতবে তাত্ত্বিকদের আনন্দের মুহূর্ত দীর্ঘস্থায়ী হলো না। রোভেলি ও স্মোলিনের গবেষণাপত্র প্রকাশিত হবার মাত্র চার মাস আগের কথা। একটি সম্মেলনে এডওয়ার্ড উইটেনের বলা কিছু কথা থেকে শুরু হয়ে গেল দ্বিতীয় সুপারস্ট্রিং বিপ্লব।\n১৯৮৪ সালের প্রথম বিপ্লবের পরে সুপারস্ট্রিং গবেষণার প্রতি আগ্রহের জোয়ার বয়ে যায়। ১৯৮৭ সালে এ জোয়ার চূড়ায় পৌঁছে। সে বছর প্রকাশিত হয় সবচেয়ে বেশি গবেষণাপত্র। গ্রিন ও শোয়ার্জের প্রাথমিক সেই গবেষণাপত্রটিও সবচেয়ে বেশিবার সাইটেশন পায় সে বছর। কিন্তু সমস্যাও বাড়তে থাকায় আগ্রহ আবার কমতে শুরু করে।\nসবচেয়ে ভয়ঙ্কর সমস্যাটা ছিল তত্ত্বটার ইউনিকনেস বা অনন্যতা নিয়ে। একদিকে সুপারস্ট্রিং থিওরির এত এত রূপ। তার ওপর স্থানের বাড়তি মাত্রাগুলোকে লুকানোর জন্য সম্ভাব্য কালাবি-ইয়াও স্পেসও বেড়ে গেল ব্যাঙের ছাতার মতো। কোনটা রেখে কোনটা বাছাই করা হবে তা বোঝার কোনো উপায় থাকল না। এ তত্ত্বে কাজ করে কেউ কেউ জনপ্রিয় হচ্ছিলেন, কিন্তু সম্মানজনক প্রতিষ্ঠানগুলোতে চাকরির অফারের সংখ্যা কমে আসছিল। ১৯৯৪ সালের শেষ দিকে দেখা গেল, সুপারস্ট্রিং তত্ত্বে আগ্রহী হওয়া অনেকেই নিরুৎসাহিত হয়ে পড়েছেন। কেউ কেউ তো এটা ছেড়ে অন্য ফিল্ডেই চলে গেছেন।\nএকনিষ্ট সমর্থকরা থেকে গেলেন। তাঁরা ভাবলেন, সুপারস্ট্রিং থিওরি এখনও প্রচুর সম্ভাবনাময়ী। এর কাঠামোটা দারুণ সুন্দর। এতই সুন্দর যে প্রকৃতির ব্যাখ্যা এর কোনো না কোনো ভূমিকা থাকবেই। অথবা সম্ভবত ইতোমধ্যে এত বেশি কাজ করা হয়েছে যে এখন আর একে ব্যর্থ হতে দিতেই নারাজ তাঁরা। সুপারস্ট্রিং তাত্ত্বিকরা নিজেদেরকে বুঝিয়েছে, এটাই থিওরি অব এভরিথিং বা সার্বজনীন তত্ত্বের একমাত্র পথ। আর কোনো রাস্তা নেই। অনেকেই সুখের সাগরে ভেসে গিয়ে অন্য পথের কথা ভাবেইনি। থিওরি অব এবরিথিং না হোক, কোয়ান্টাম গ্র্যাভিটির অন্য পথ তো থাকতে পারে।\nকোনো কোনো সুপারস্ট্রিং তাত্ত্বিক আবার সুপারগ্র্যাভিটির সাহাযে্য করা কিছু হিসাবের ভিত্তিতে বলেছিলেন, স্থানকালের মাত্রার প্রকৃত সংখ্যা দশ নয়, বরং এগারো। সবকিছুই যেন কিছুটা নিয়ন্ত্রণের বাইরে চলে যাচ্ছে। ১৯৯৫ সালের মার্চ মাসে সাউদার্ন ক্যালিফোর্নিয়া বিশ্ববিদ্যালয়ে স্ট্রিং থিওরি নিয়ে একটি সম্মেলন অুনষ্ঠিত হয়। উইটেন এখানে একটি সাহসী অনুমান তুলে ধরেন। এমনও তো হতে পারে, পাঁচটি আলাদা সুপারস্ট্রিং থিওরি ও সুপারগ্র্যাভিটি আসলে একটিমাত্র সর্বব্যাপী এগারো-মাত্রিক কাঠামোর ভিন্ন ভিন্ন রূপ বা নমুনা। তিনি একে নাম দিলেন এম-থিওরি। তবে এম (M) অক্ষরটার নির্দিষ্ট কোনো অর্থ বা গুরুত্ব তিনি উল্লেখ করেননি।\nকিন্তু সুপারস্ট্রিং থিওরি এগারো নয়, দশ মাত্রায় সূত্রবদ্ধ হয়েছিল। ব্যাঁ, আরেকি মাত্রাকে জায়গা দেওয়া সম্ভব। তবে সেজন্য স্ট্রিংয়ের অর্থ পাল্টে ফেলতে হবে। এটা আসলে মেমব্রেন বা ব্রেইন (brane) নামের আরও উচ্চমাত্রিক বস্তুর একটি রূপ (এখান থেকে অবশ্য এম-থিওরির নামের একটা উৎস (মেমব্রেন) পাওয়া যায়)। এর মাধ্যমে মনোযোগ স্ট্রিং থেকে সরে গেল মেমব্রেনের দিকে। ব্রিটিশ স্ট্রিং তাত্ত্বিক মাইকেল ডাফ তো বললেনই, এম-থিওরিরই পূর্ব নাম স্ট্রিং থিওরি।\nএটা আসলে কোনো থিওরি ছিল না, ছিল শুধু একটি কনজেকচার বা অনুমান। উইটেন দশ-মাত্রিক সুপারস্ট্রিং থিওরি ও এগারো-মাত্রিক সুপারগ্র্যাভিটিকে সমতুল্য প্রমাণ করলেন। কিন্তু এম-থিওরিকে সূত্রবদ্ধ করতে ব্যর্থ হলেন। শুধু অনুমান করলেন, এই থিওরির অস্তিত্ব অবশ্যই থাকবে। আমার অভিজ্ঞতা বলে, এম-থিওরি যে আসলে কোনো তত্ত্বই না তা স্ট্রিং থিওরির অনেক সাধারণ পাঠকেরই চোখ এড়িয়ে যায়। আজ পর্যন্ত কেউ জানে না এম-থিওরির চেহারা কেমন। অবশ্য এম-থিওরির সম্ভাব্য কাঠামো নিয়ে অনেক তাত্ত্বিক কাজ করেছেন। বাস্তবে এম-থিওরি কেবলই একটি অনুমান বা প্রত্যাশার নাম। যে প্রত্যাশা বলে, একটি অনন্য এগারো-মাত্রিক সুপারস্ট্রিং থিওরি অবশ্যই থাকবে।\nতবুও বহু তাত্ত্বিক বেশ জোশ নিয়ে কাজে নেমে পড়লেন। সুপারস্ট্রিং আবারও জনপ্রিয় হয়ে উঠল। আগ্রহ বাড়তে থাকল মানুষের। প্রতিষ্ঠানগুলো স্ট্রিং তাত্ত্বিকদেরকে চাকরি দেওয়ার জন্য কাড়াকাড়ি শুরু করে দিল। মাত্র কয়েক বছরের মাথায় পদার্থবিদ্যার বড় বড় প্রশ্নগুলোর জবাব খোঁজার প্রধান অবলম্বন হয়ে গেল তত্ত্বটা। জনপ্রিয় বেস্ট-সেলিং বইগুলোতে যৌক্তিকভাবেই এসব নিয়ে আলোচনা হতে থাকল। ব্রায়ান গ্রিনের ১৯৯৯ সালে প্রথম প্রকাশিত বই দ্য এলিগ্যান্ট ইউনিভার্স এমনই এক নমুনা।\nব্যাপারটা আসলে কখনোই দুটি পদ্ধতি একটিকে বেছে নেওয়ার",
    "crumbs": [
      "<span class='chapter-number'>2</span>  <span class='chapter-title'>আসলেই কি বর্তমানে মতো কোনো সময় নেই?</span>"
    ]
  },
  {
    "objectID": "about-lqg.html",
    "href": "about-lqg.html",
    "title": "পরিশিষ্ট A — লুপ কোয়ান্টাম গ্র্যাভিটিই কি সার্বিক তত্ত্ব?",
    "section": "",
    "text": "প্রকৃতির চার বলের মধ্যে মানুষ সবার আগে জানতে ও বুঝতে পারে মহাকর্ষের কথা। তবু এখন পর্যন্ত এ বল সম্পর্কেই মানুষ সবচেয়ে কম জানে। পড়ন্ত আপেল বা গ্রহ-নক্ষত্রের গতি ব্যাখ্যায় আমাদের তত্ত্বগুলো যথেষ্ট সফল। কিন্তু কেউ জানে না, অতিপারমাণবিক কণার ক্ষুদ্র জগতে মহাকর্ষের ভূমিকা কেমন। সে জন্যই বিজ্ঞানীদের চাওয়া এমন এক তত্ত্ব, যা ছায়াপথ থেকে কোয়ার্ক কণা পর্যন্ত বড়-ছোট সবকিছু ব্যাখ্যা করতে পারবে।\nঅনেক বড় চাওয়া। মহাবিশ্বের অন্যতম জটিল ও কষ্টসাধ্য কাজ। তাই তো অনুসন্ধান শুরুর পর আটটি দশক পার হয়ে গেলেও এখনো মেলেনি দেখা। এখনো তাই মহাবিশ্বের বড় ও ছোট জগতের জন্য আলাদা সূত্র। বড় কাঠামোয় ভালো কাজ করে মহাকর্ষ। যার সবচেয়ে আধুনিক ব্যাখ্যা দেয় আইনস্টাইনের সার্বিক আপেক্ষিকতা তত্ত্ব। এ তত্ত্বে বস্তুর ভর আশপাশের স্থান-কালকে বাঁকিয়ে দেয়। তাকেই আমরা দেখি মহাকর্ষ হিসেবে।\nএযাবৎকালের সব পরীক্ষা সফলভাবে উতরে গেছে তত্ত্বটি৷ অতিপারমাণবিক কণার ক্ষুদ্রজগতে আবার কাজ করে কোয়ান্টাম তত্ত্ব। এ তত্ত্ব কাজ করে তিনটি বল নিয়ে: বিদ্যুৎ–চুম্বকীয় বল এবং দুর্বল ও সবল নিউক্লীয় বল। বল তিনটির ব্যাখ্যায় কাজ করে কণাপদার্থবিদ্যার স্ট্যান্ডার্ড মডেল। এসব বলে অংশ নেওয়া কণাদের আচরণও ব্যাখ্যা করে মডেলটি। নিজ নিজ জগতে তত্ত্ব দুটি সফল হলেও অন্যের জগতে অসহায়।\nঅন্যদিকে বিশাল গ্রহ, নক্ষত্রও পরমাণু দিয়ে তৈরি। এই কণাদের ভাঙা বা জোড়া লাগা থেকে পাওয়া যায় আকর্ষণ ও বিকর্ষণ। চুম্বকের বিপরীত মেরু আকৃষ্ট হয়। এর পেছনে থেকে কাজ করে চৌম্বকক্ষেত্র। তবে আরও মৌলিকভাবে এটা আসলে কোয়ান্টাম কণার ওপর নির্ভর করে। কিন্তু প্রকৃতির চার মৌলিক বলের মধ্যে এক মহাকর্ষেরই কোনো কোয়ান্টাম ধর্ম পাওয়া যায়নি। তাই কেউ জানে না মহাকর্ষীয় ক্ষেত্রের উৎস কী বা এর অভ্যন্তরে কণারা কীভাবে কাজ করে। কোয়ান্টাম তত্ত্ব আবার আপেক্ষিকতার মতো স্থানের বক্রতা স্বীকার করে না। এতে অবশ্য অসুবিধা হয় না। কারণ, ইলেকট্রনের মতো ছোট জায়গায় মহাকর্ষ অন্য বলের তুলনায় অনেক অনেক দুর্বল। গ্রহ-নক্ষত্রের বেলায় স্থানের বক্রতা সহজে দৃশ্যমান ও হিসাবযোগ্য। ইলেকট্রনের বেলায় তা শুধু অনুভবের অযোগ্যই নয়, গাণিতিকভাবে অসম্ভব। মহাকর্ষ নিয়ে কাজ করতে গেলেই কোয়ান্টাম তত্ত্বে চলে আসে অসীমের প্রয়োজনীয়তা। চলে অসীমবার একটি পরীক্ষা চালানোর প্রয়োজনীয়তাও।\nএখানেই সার্বিক আপেক্ষিকতার সঙ্গে কোয়ান্টাম তত্ত্বের বিরোধ। অথবা বলা যায় দুর্বলতা। আইনস্টাইনের তত্ত্বে মহাকর্ষ হলো স্থান-কালের বক্রতার বহিঃপ্রকাশ। অন্যদিকে কোয়ান্টাম তত্ত্ব বলে, যেকোনো বল আসলে ক্ষুদ্র ক্ষুদ্র বিচ্ছিন্ন খণ্ডের সমাবেশ। এসব খণ্ডের নাম কোয়ান্টাম। বহুবচনে কোয়ান্টা।\nলাতিন কোয়ান্টা কথাটার শাব্দিক অর্থ পরিমাণ। কোনো ভৌত বৈশিষ্ট্যের সর্বনিম্ন বিচ্ছিন্ন অংশ বোঝানোর জন্য শব্দটার আবির্ভাব। ‘সর্বনিম্ন’ শব্দ থেকেই বোঝা যায়, এ বৈশিষ্ট্যগুলো বিচ্ছিন্ন প্রকৃতির। অন্য অর্থে, কোয়ান্টায়িত। যেমন আলোর কোয়ান্টাম হলো ফোটন কণা। কোয়ান্টাম তত্ত্বের অন্যতম কর্ণধার ম্যাক্স প্ল্যাঙ্ক ১৯০০ সালে শব্দটা ব্যবহার করেন। সে সময়ে তিনি জ্বলজ্বলে বস্তুর বিকিরণ নিয়ে কাজ করছিলেন। জানতে চাইছিলেন, কেন তাপমাত্রা বাড়লে বিকিরণ লাল থেকে কমলা ও পরে নীল হয়। এটা করতে গিয়ে পেলেন একটি সমীকরণ। এতে শক্তির একককে স্বতন্ত্র বা আলাদাভাবে প্রকাশ করলেন। দেখলেন, একটি নির্দিষ্ট মাত্রার বিচ্ছিন্ন তাপমাত্রায় জ্বলজ্বলে বস্তু থেকে নির্গত শক্তি বর্ণালিতে ভিন্ন ভিন্ন রঙে ধরা দেয়। এ থেকেই এল বিচ্ছিন্নতার ধারণা।\nআগেই বলেছি, কোয়ান্টাম তত্ত্ব বলে, প্রকৃতির বল ক্ষুদ্র ক্ষুদ্র কোয়ান্টায় গঠিত। তাহলে মহাকর্ষকেও তা–ই হতে হবে। স্থান-কালও তাহলে বিচ্ছিন্ন অংশ নিয়ে গঠিত হবে। হয়তোবা অতিক্ষুদ্র কাঠামোয় স্থান-কালও মৌলিক একক দিয়েই গঠিত। কিন্তু সমস্যা হলো, সার্বিক আপেক্ষিকতা কোয়ান্টার অস্তিত্বের কথা স্বীকার করে না। অথবা জানে না। আইনস্টাইনের মহাকর্ষ প্রকৃতিগতভাবে অবিচ্ছিন্ন।\nএ পর্যায়ে বিচ্ছিন্ন ও অবিচ্ছিন্ন চলক সম্পর্কে একটুখানি জানা প্রয়োজন। গণিত ও পরিসংখ্যান থেকে মূলত ধারণাটির উৎপত্তি। যে চলকের মানে নির্দিষ্ট দুটি সংখ্যার মধ্যে অন্য সংখ্যা হতে পারে না, সেটি বিচ্ছিন্ন চলক। যেমন স্বাভাবিক সংখ্যাগুলো হলো ১, ২, ৩,…ইত্যাদি অসীম পর্যন্ত। ১ ও ২–এর মাঝে কেউ নেই। এমন রাশিগুলোর সেট বিচ্ছিন্ন। আবার বাস্তব সংখ্যার কথা ধরুন। ১ ও ২–এর মাঝখানে আছে অসীমসংখ্যক সংখ্যা। শুধু কি তা–ই! ১.১ ও ১.২–এর মাঝেই আছে অসীম সংখ্যা। একই কথা খাটে ১.১১ ও ১.১২-এর জন্য। আসলে যেকোনো দুই সংখ্যার মাঝেই অসীমসংখ্যক সংখ্যা আছে। বাস্তব সংখ্যারা তাই অবিচ্ছিন্ন। এদের মধ্যে নেই কোনো গ্যাপ বা ফাঁকা জায়গা।\nমহাকর্ষ অবিচ্ছিন্ন। এ কথার অর্থ হলো, স্থান বা কালের মাঝে কোনো ফাঁকা নেই। যেকোনো দুটি সময় বা স্থানের মাঝে আছে অন্য কোনো সময় বা স্থান। এরই নাম স্থান-কাল পরম্পরা (Space-Time Continuum)। কিন্তু একটি বল হিসেবে একে তো বিচ্ছিন্ন ধরনের আচরণ করতে হবে। মহাবিশ্বের সর্বজনীন তত্ত্ব পেতে তাই দরকার এমন তত্ত্ব, যা মহাকর্ষকে কোয়ান্টার তুলির আঁচড়ে চিত্রায়িত করতে পারবে। আর ঠিক এখানেই লুপ কোয়ান্টাম গ্র্যাভিটি (এলকিউজি) তত্ত্বের আবির্ভাব। পদার্থবিদ্যার দুই আলাদা তত্ত্বকে জোড়া দেওয়ার ক্ষেত্রে অন্যতম প্রতিশ্রুতিশীল এক তত্ত্ব। কোয়ান্টাম তত্ত্ব ও সার্বিক আপেক্ষিকতায় বড় একটি বিরোধ হলো স্থান-কালের ভূমিকা নিয়ে। কোয়ান্টাম তত্ত্বে স্থান-কাল নিছক একটি পটভূমি বা ঘটনার মঞ্চ। সে মঞ্চে বিকৃতি বা বক্রতা সৃষ্টি হতে পারে। সেই বক্রতা পাল্টাতে পারে কণার গতিপথও। কিন্তু ওইটুকুই। সবকিছু ঘটে সেই পটভূমির উপরিভাগে। কিন্তু সার্বিক আপেক্ষিকতায় স্থান-কাল কোনো অভিনেতার নাট্যমঞ্চ নয়। এখানে স্থান-কাল নিজেই অভিনেতা। এখানে আগে থেকে মঞ্চই থাকে না। অভিনেতা নিজেই সে মঞ্চ তৈরি করে। সার্বিক আপেক্ষিকতা হলো স্থান-কালের বক্রতার ভাষা। আর বক্রতা তৈরিই করে মহাকর্ষ।\nমহাকর্ষ তো আসলে স্থান-কালের গতিবিদ্যাই। মহাকর্ষের কোয়ান্টাম তত্ত্ব পেতে তাই স্থান-কালের কোয়ান্টাম তত্ত্ব চাই। স্থান-কালকে কোয়ান্টায়িত করা গেলেই কেল্লা ফতে! আর এ কাজই করে লুপ কোয়ান্টাম গ্র্যাভিটি। লুপ নামটা দেওয়ার কারণ আছে। এমনিতে লুপ মানে ফাঁস বা এমন কিছু, যা ঘুরে আগের জায়গায় ফিরে আসে। লুপ কোয়ান্টাম গ্র্যাভিটি বা এলকিউজি তত্ত্বে আইনস্টাইনের সমীকরণ নতুন করে লেখা যায়। তবে পয়েন্ট বা বিন্দুর বদলে এখানে সমীকরণ প্রকাশ করা হয় রেখার ধারণা দিয়ে। এই রেখাগুলো বক্র, ঘুরে আবার নিজের সঙ্গে এসে মেলে; অর্থাৎ ফাঁস বা লুপ। স্থান-কাল এ তত্ত্বে মহাকর্ষীয় ক্ষেত্রের কোয়ান্টায়িত লুপ। যার নাম স্পিন নেটওয়ার্ক, অর্থাৎ অনেকগুলো লুপ মিলে গড়ে ওঠে স্থান-কাল। এর ফলে পদার্থবিদ্যায় কোনো পরিবর্তন আসে না। তবে কিছু হিসাব-নিকাশ সহজ হয়। বিশেষ করে স্থান-কালকে কোয়ান্টায়িত করার কাজ।\nপ্রশ্ন হলো, স্থান-কালকে কোয়ান্টায়িত করার মানে কী? এর মানে হলো, মৌলিক একটি একক বা বিচ্ছিন্ন খণ্ডের অস্তিত্ব আছে অতিক্ষুদ্র, অ–ইন্দ্রিয়গ্রাহ্য ও সূক্ষ্ম কাঠামোয়। যেমন ধরুন একটি ছবি। একে জুম করতে থাকলে একসময় দেখবেন, মসৃণ ছবিটায় ফুটে উঠবে বহু ছোট ছোট বর্গ। এদের নাম পিক্সেল। স্থান-কালের ব্যাপারটাও এর সঙ্গে তুলনীয়। জুম ইন করে ছোট ছোট এককের দিকে যেতে থাকলে দেখা যাবে, স্থান-কাল অবিচ্ছিন্ন বা মসৃণভাবে ভবিষ্যতের দিকে ছুটে চলছে না। চলছে বিচ্ছিন্ন এক ঘড়ির দ্রুত টিকের মতো। চলাচলের পথটা মসৃণ নয়; বরং এ যেন স্থান-কালের এক পদক্ষেপ থেকে আরেক পদক্ষেপে থেমে থেমে হামাগুড়ি দিয়ে এগিয়ে যাওয়া।\nস্থান-কালের এ কোয়ান্টায়ন হয় প্ল্যাঙ্ক স্কেলে। খুব ক্ষুদ্র দৈর্ঘ্য, সময়ে বা শক্তিতে৷ \\(১০^৯\\) জুল শক্তি, \\(৫×১০^{-৪৪}\\) সেকেন্ড ব্যাপ্তি বা \\(১০{-৩৫}\\) মিটার দৈর্ঘ্যকে প্ল্যাঙ্ক স্কেল ধরা হয়। শক্তির পরিমাণটা প্ল্যাঙ্ক ভরের সমতুল্য পরিমাণ (আইনস্টাইনের ভর-শক্তির সমীকরণ E = mc2 থেকে)। আর প্ল্যাঙ্ক দৈর্ঘ্য প্রোটনের ১০ লাখ-কোটি-কোটি গুণ ছোট। প্ল্যাঙ্ক স্কেল পর্যন্তই শক্তি ও পদার্থের অর্থপূর্ণ পরিমাপ সম্ভব। মজার ব্যাপার হলো, প্ল্যাঙ্ক স্কেলে এসে কোয়ান্টাম তত্ত্ব ও সার্বিক আপেক্ষিকতা—দুটিই মুখ থুবড়ে পড়ে। কোনোটির পূর্বাভাসই কাজ করে না। মহাবিশ্বের জন্মের ঠক পরপর এমন অবস্থা ছিল। আরও সঠিক করে বললে, জন্মের \\(১০^{-৪৩}\\) সেকেন্ড পরে ছিল সে অবস্থা। মহাবিশ্বের এই বিশেষ সময়টার নামও প্ল্যাঙ্ক যুগ। সে সময়ের অবস্থার কেমন ছিল বা সেটা কীভাবে হয়েছিল তা বলতে পারে না দুই তত্ত্বের কোনোটি।\nকোয়ান্টায়নের একটি দারুণ সুবিধা হলো সিঙ্গুলারিটি সমস্যার সমাধান। আইনস্টাইনের তত্ত্বে অসীম ঘনত্ব ও মহাকর্ষের স্থানে তৈরি হয় সিঙ্গুলারিটি (বাংলায় অনন্যতা পরম বিন্দু)। এই যেমন মহাবিশ্বের শুরুতে বা কৃষ্ণগহ্বরের কেন্দ্রে। যেখানে অসীম মহাকর্ষ সব পদার্থকে টেনে নিয়ে গেছে একটি বিন্দু বা রেখায়। আয়তনকে করেছে শূন্য। শুনতে রোমহষর্ক হলেও এসব কথা আসলে তত্ত্বের দুর্বলতার প্রকাশ। এ জন্যই আমরা ঠিক জানি না কৃষ্ণগহ্বরের কেন্দ্র বা বিগ ব্যাংয়ের সময়ের অবস্থা। মহাকর্ষের প্রভাবে সৃষ্ট এ সিঙ্গুলারিটির নাম মহাকর্ষীয় সিঙ্গুলারিটি। তবে সংজ্ঞাই বলছে, সিঙ্গুলারিটি অতিশয় ক্ষুদ্র। সে হিসাবে বৈশিষ্ট্যের দিক থেকে এটি কোয়ান্টামধর্মী। এ কারণেই একে বুঝতে হলে চাই কোয়ান্টাম মহাকর্ষ তত্ত্ব। কল্পসাহিত্যে তাই কোয়ান্টাম সিঙ্গুলারিটি কথাটা বেশ জনপ্রিয়ও বটে। এর ব্যবহার দেখা যায় স্টার ট্রেক, ফিউচারামার মতো মুভিগুলোয়।\nলুপ কোয়ান্টাম মহাকর্ষে সিঙ্গুলারিটি তৈরি হয় না। এর বদলে আছে অতিশয় ক্ষুদ্র ও অপরিসীম ঘন বস্তুখণ্ড। এই অতিশয় ক্ষুদ্র বস্তুখণ্ড দেখতে কেমন, সে সম্পর্কে আমাদের কোনো ধারণা নেই। স্পিন নেটওয়ার্ক নামের পিক্সেল–জাতীয় স্থান-কালের কিছু গাণিতিক সূত্র পাওয়া গেছে। তবে তত্ত্বটি এখনো অসম্পূর্ণ। ছোট কাঠামোয় তত্ত্বটি মহাকর্ষকে ভালো ব্যাখ্যা করতে পারে। যেটা পারা উচিত বড়-ছোট সব ধরনের কাঠামোয়। তত্ত্বটাকে পৃথিবী ও সূর্যের সম্পর্কের মতো সাধারণ পরিস্থিতিতেও কাজ করতে হবে এবং ফলাফল দিতে হবে সার্বিক আপেক্ষিকতা বা নিউটনীয় মহাকর্ষের মতো। এই দুই তত্ত্বই এ ক্ষেত্রে ঠিকঠাক কাজ করতে হবে। অন্যভাবে বললে, এলকিউজির মধ্যেই সার্বিক আপেক্ষিকতা থাকতে হবে।\nএখনো জানা যায়নি, আসলে তা আছে কি না। এর জন্য ক্ষুদ্রতম কাঠামোর পিক্সেল-সদৃশ কোয়ান্টাম স্থান-কালকে জুম আউট করে পেতে হবে আপেক্ষিকতার মসৃণ ও তরঙ্গায়িত স্থান-কাল। এখন পর্যন্ত কেউ কাজটা করতে পারেননি।\nসমস্যা আরও আছে। বিশেষ আপেক্ষিকতা বলে, আমাদের স্থান ও কালের পরিমাপ নির্ভর করে বেগের ওপর। কিন্তু পদার্থবিদ্যার মৌলিক স্তর সবার কাছে একই হওয়া উচিত। কিন্তু ভিন্ন ভিন্ন পর্যবেক্ষক স্থান-কালের কোয়ান্টায়িত পিক্সেলের ভিন্ন ভিন্ন দৃশ্য দেখলে তাদের কাছে পদার্থবিদ্যা জিনিসটাই হবে সম্পূর্ণ আলাদা।\n১৯৮৬ সালে এলকিউজি তত্ত্বের সূচনা ঘটে। ভারতীয় পদার্থবিদ অভয় অষ্টকার আইনস্টাইনের আপেক্ষিকতাকে নতুন করে সূত্রায়িত করেন। এতে আপেক্ষিকতা পদার্থবিদ্যার অন্যান্য মৌলিক নীতির কাছাকাছি চলে আসে। বিশেষ করে ইয়াং-মিলস তত্ত্বের কাছাকাছি হয়। ইয়াং-মিলস তত্ত্বকে কণাপদার্থবিদ্যার স্ট্যান্ডার্ড মডেলের ভিত্তি বলা চলে। অষ্টকারের কাজে আগ্রহী হন টেড জ্যাকবসন ও লি স্মোলিন। তাঁরা দেখলেন, কোয়ান্টাম মহাকর্ষের সমীকরণ অষ্টকার চলক দিয়ে লিখলে লুপের মাধ্যমে সমাধান আসে। পরে কার্লো রোভেলি ও স্মোলিন লুপের সমাধানের মাধ্যমে পটভূমির ওপর অনির্ভরশীল কোয়ান্টাম গ্র্যাভিটি তত্ত্ব সংজ্ঞায়িত করেন। জর্জ পুলিন ও জার্জি লেভানডফস্কি দেখেন, তত্ত্বের সুসংগতির জন্য লুপ থাকা বাধ্যতামূলক। তত্ত্বকে সূত্রায়িত করতে পরস্পরছেদী লুপ বা গ্রাফ দরকার।\n১৯৯৪ সালে রোভেলি ও স্মোলিন দেখান, ক্ষেত্রফল ও আয়তনের কোয়ান্টাম অপারেটরের আছে বিচ্ছিন্ন ধরনের বর্ণালি। তার মানে জ্যামিতি এখানে কোয়ান্টায়িত। এর মাধ্যমে খুলে গেল কোয়ান্টাম জ্যামিতির পথ। পরে থমাস থিম্যান দেখান, পটভূমি থেকে স্বাধীন তত্ত্ব গাণিতিকভাবে সংগতিপূর্ণ। বর্তমানে বিশ্বজুড়ে অন্তত ৩০টি দল এলকিউজি নিয়ে গবেষণায় রত। একপর্যায়ে এসে গবেষণা দুই দিকে বেঁকে যায়। একটি হলো প্রথাগত লুপ কোয়ান্টাম গ্র্যাভিটি। অপরটি স্পিন ফোম থিওরি। এলকিউজি থেকে পাওয়া সবচেয়ে আধুনিক তত্ত্বের নাম লুপ কোয়ান্টাম কসমোলজি। যেখানে বিগ ব্যাংকে ধারণা করা হয় বিগ বাউন্সের অংশ। যাতে বলা হয় মহাবিশ্বের সংকোচন (বিগ ক্রাঞ্চ) ও প্রসারণ হয় পালাক্রমে৷ এক মহাবিশ্বের সংকোচন থেকে জন্ম হয় পরের মহাবিশ্বের।\nলুপ কোয়ান্টাম গ্র্যাভিটির প্রবল প্রতিদ্বন্দ্বী স্ট্রিং থিওরি। মৌলিকভাবে দুই তত্ত্ব একদম আলাদা। এলকিউজি কাজ করে স্থান-কালকে বিচ্ছিন্ন খণ্ড ধরে নিয়ে। ওদিকে স্ট্রিং থিওরি বলে, সব বস্তু মৌলিকভাবে স্ট্রিং বা সুতা দিয়ে তৈরি। স্ট্রিংয়ের প্রান্ত খোলা বা নিজের সঙ্গেই মিশে থাকতে পারে। এদের আছে কম্পন। হতে পারে লম্বা, আবার ভেঙে যেতে পারে বা জোড়াও লাগতে পারে একে অপরের সঙ্গে। এগুলো থেকেই মূর্ত হয় বস্তু ও স্থান-কাল। অন্যদিকে এলকিউজি বস্তু নিয়ে ভাবে না। বস্তু থাকে স্থান-কালের মধ্যে। এটি তাই কাজ করে স্থান-কালের বৈশিষ্ট্য নিয়ে। আইনস্টাইনের মহাকর্ষের মসৃণ পটভূমিকে এখানে স্ট্রিংয়ের কম্পন দিয়ে প্রকাশ করা হয়, যাতে প্রকাশিত হয় কোয়ান্টাম বৈশিষ্ট্য৷ স্ট্রিং থিওরি বলে, স্থান-কালের মাত্রা ১০টি। এলকিউজি উচ্চতর মাত্রায় কাজ করে না। স্ট্রিং থিওরি বলে অতিপ্রতিসাম্যের কথা। যার অর্থ হলো, পরিচিত সব কণার আছে অনাবিষ্কৃত জোড়া। এলকিউজি তত্ত্বে এমন কোনো কথা নেই। দুই তত্ত্বের বিরোধ জড়িয়েছে সমর্থকদেরও। এক দল আরেক দলের কোনো বৈজ্ঞানিক সম্মেলনে যায় না।\nতরুণ গবেষকেরা দুই তত্ত্বকে একীভূত করারও চেষ্টা করছেন। এলকিউজির বড় একটি অসুবিধা হলো, স্থান-কালের ছোট পরিসর থেকে জুম আউট করে বড় কাঠামোয় চলে আসা। বড় কাঠামোয় এসে এর আইনস্টাইনের আপেক্ষিকতার ফলাফল দিতে পারতে হবে। কিন্তু তা হচ্ছে না তত্ত্বে। আরও বড় সমস্যা হলো, মহাকর্ষহীন অবস্থায় এটি অকার্যকর। আইনস্টাইনের বিশেষ আপেক্ষিকতা বলছে, পর্যবেক্ষকের বেগের ওপর নির্ভর করে বস্তুর দৈর্ঘ্য সংকোচন হবে। একই সঙ্গে হবে কাল দীর্ঘায়ন ও ভর বৃদ্ধি। এককথায়, প্রভাবিত হবে স্থান-কালের খণ্ড। ভিন্ন ভিন্ন পর্যবেক্ষক স্থান-কালের পিক্সেলের ভিন্ন ভিন্ন আকার দেখবে। অন্যদিকে আইনস্টাইনের তত্ত্বের মৌলিক মূলনীতি বলে, পদার্থবিদ্যার মৌলিক সূত্র বেগের ওপর নির্ভর করবে না। ফলে বিচ্ছিন্ন খণ্ড নিয়ে কাজ করতে গেলে আপেক্ষিকতার সাথে বিরোধ তৈরি হয়ে যায়।\nথিম্যানের নেতৃত্বে একদল গবেষক আবার এলকিউজিতে অতিপ্রতিসাম্য ও উচ্চ মাত্রা অন্তর্ভুক্ত করেছেন। থিম্যানের ছাত্র নর্বার্ট বোডেনডরফার স্ট্রিং থিওরির সমস্যা দূর করতে কাজে লাগিয়েছেন এলকিউজির ধারণা। তবে অনেকেই এখনো এলকিউজি নিয়ে সংশয়বাদী। এলকিউজির অন্যতম প্রতিষ্ঠাতা কার্লো রোভেলি আবার স্ট্রিং তত্ত্ব ও এলকিউজিকে একই মুদ্রার দুই পিঠ ভাবতে নারাজ। তাঁর মতে, আশির দশকের সেই আবেদন স্ট্রিং তত্ত্ব হারিয়েছে। তবে পুলিন বলছেন, দুই তত্ত্বই এখনো সম্ভাবনাময়ী।\nলুপ কোয়ান্টাম গ্র্যাভিটি এখনো অসম্পূর্ণ-এতটুকু বলতে বাধা নেই। রয়েছে বড় বড় সীমাবদ্ধতাও। এটি এখনো বলতে পারে না, কীভাবে কোয়ান্টাম দশা থেকে তৈরি হয় স্থান-কালের জ্যামিতি। কোয়ান্টায়িত স্থান-কাল দিয়ে বলার উপায় নেই, কোনটা সমতল জায়গা আর কোনটা কৃষ্ণগহ্বরের মতো অতিশয় বক্র। ফলে স্ট্রিং বা এলকিউজি তত্ত্বের কোনোটি থেকেই সমাধানযোগ্য পথ পাওয়া যাচ্ছে না৷ দুটি তত্ত্বই কঠিন সময় পার করছে। এরা টিকে থাকবে, নাকি নতুন প্রস্তাবিত তত্ত্ব আসবে, তা সময়ই বলে দেবে। আদৌ যদি মহাবিশ্বের কোনো থিওরি অব এভরিথিং বা সার্বিক তত্ত্ব থেকে থাকে, তবে। এমনও তো হতেই পারে, মহাবিশ্বের কোনো সার্বিক তত্ত্বই নেই। সেটাও এক সম্ভাব্য অবস্থা।\nসূত্র:\n১. কার্লো রোভেলি, ২০১৬, সেভেন ব্রিফ লেসনস অন ফিজিকস\n২. ইন্টারনেট: কোয়ান্টা ম্যাগাজিন, স্ট্যানফোর্ড ডট এজু, কোয়ান্টামলি ডটকম, স্পেস ডটকম, ইউনিভার্স টুডে, সিমেট্রি ম্যাগাজিন\n\nhttps://www.quantamagazine.org/string-theory-meets-loop-quantum-gravity-20160112/\nhttps://einstein.stanford.edu/content/relativity/a11758.html\nhttp://quantumly.com/m.what-is-a-quantum-or-quanta-definition.html\nhttps://www.space.com/quantum-gravity.html\nhttps://www.universetoday.com/50702/loop-quantum-gravity/\nhttps://www.symmetrymagazine.org/article/june-2013/unification-of-forces?language_content_entity\nhttps://www.space.com/loop-quantum-gravity-space-time-quantized\nhttps://www.space.com/quantum-gravity.html",
    "crumbs": [
      "Appendices",
      "<span class='chapter-number'>A</span>  <span class='chapter-title'>লুপ কোয়ান্টাম গ্র্যাভিটিই কি সার্বিক তত্ত্ব?</span>"
    ]
  }
]